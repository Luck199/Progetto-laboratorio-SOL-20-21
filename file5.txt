Mi sembrava che ci coprisse una nube luminosa, spessa, solida e tersa, simile a un diamante illuminato dal sole.


La gemma eterna ci accolse dentro di sé, come l'acqua riceve il raggio di sole rimanendo unita.


Se io avevo un corpo solido, e qui non si capisce come una dimensione poté sopportare l'altra, ciò che deve per forza succedere se un corpo penetra in un altro corpo, ci dovrebbe accendere ancor più il desiderio di vedere quell'essenza (Dio) in cui si vede il mistero dell'incarnazione del divino.



Lì, in Paradiso, vedremo ciò che crediamo per mezzo della fede, non dimostrato razionalmente, ma reso noto come le verità assiomatiche che l'uomo crede per se stesse.

Io risposi: «Mia signora, tanto devoto quanto non si può essere di più, io ringrazio Dio che mi ha separato dal mondo mortale.


Ma ditemi: che cosa sono i segni oscuri (le macchie lunari) di questa stella, che laggiù in Terra inducono alcuni a favoleggiare di Caino?»

Lei sorrise un poco, quindi mi disse: «Se l'opinione degli uomini è in errore, in quella materia in cui i sensi non forniscono spiegazioni adeguate, certo non ti dovresti stupire ormai, poiché vedi che la ragione non può sempre andare dietro ai sensi.




Ma dimmi la tua opinione in merito». E io: «Credo che le differenze di luminosità degli astri siano causate dalla differente densità del corpo stellare».

E lei: «Certo vedrai che il tuo pensiero è totalmente erroneo, se ascolti con attenzione le argomentazioni con cui io lo confuterò.


L'VIII Cielo (delle Stelle Fisse) vi mostra molte stelle, le quali appaiono diverse per quantità e qualità.


Se ciò fosse causato solo dalla differente densità, allora in tutti sarebbe presente la medesima virtù, distribuita in misura maggiore, minore o uguale.

Invece è necessario che virtù diverse siano il prodotto di differenti principi formali, i quali secondo il tuo ragionamento sarebbero ridotti a uno solo (quello della densità).

Inoltre, se la ragione che tu cerchi della diversa luminosità fosse la minore densità, allora questo pianeta (la Luna) sarebbe privo di massa da una parte all'altra, oppure, come un corpo distribuisce in modo ineguale il grasso e il magro, così la Luna avrebbe differenza di massa al suo interno.



Se fosse vera la prima ipotesi, ciò si vedrebbe durante le eclissi di sole, perché la luce solare trasparirebbe come fa quando è immessa in un altro corpo diafano.

Questo naturalmente non succede: dunque resta da verificare l'altra ipotesi; e se io confuterò anche quella, allora la tua opinione si dimostrerà falsa.

Se la Luna è rarefatta, non però da parte a parte, bisogna che ci sia un punto al di là del quale ci sia la massa solida;


e da lì il raggio del sole si riflette proprio come la luce è riflessa da uno specchio (un vetro che nasconde dietro di sé del piombo).


Ora tu dirai che il raggio in quel punto più rarefatto è meno luminoso, poiché è riflesso più in profondità.


Da questa obiezione può liberarti l'esperienza, se tu vorrai farla, la quale suole essere principio di tutta la vostra conoscenza.


Prenderai tre specchi; e ne porrai due a eguale distanza da te, e il terzo più lontano e posto al centro degli altri due.


Rivolto verso di essi, fa' in modo che dietro le spalle ti stia un lume che si rifletta in ugual modo nei tre specchi e che tu possa vederlo in tutti e tre.

Anche se lo specchio più lontano riflette il lume con minor dimensione, vedrai che in esso la luce splende con l'identica luminosità degli altri due.

Ora, come ai caldi raggi del sole la neve si scioglie e si trasforma in acqua, priva del colore e del freddo della neve stessa, così io voglio dare nuova forma al tuo intelletto che è spoglio dell'errore, illuminandoti con una luce così intensa che nel suo aspetto ti sembrerà tremolante come quella di una stella.



Nel Cielo della pace divina (Empireo) ne ruota un altro (Primo Mobile) nella cui virtù giace l'essenza di ogni suo contenuto (di tutte le cose dell'Universo).

Il Cielo successivo (delle Stelle Fisse), che ha tante stelle, divide quell'essenza fra tutti gli astri, distinti da esso e in esso racchiusi.


Gli altri Cieli dispongono le distinte virtù che hanno in se stessi in modi diversi, al fine di riversare sulla Terra le loro influenze e i fini voluti.

Questi organi dell'Universo procedono così come hai capito di Cielo in Cielo, in modo tale che ricevono un influsso dall'alto e lo riverberano verso il basso.

Guarda bene il modo in cui io procedo verso la verità che desideri, così che poi saprai giungere da solo alla conclusione.


Il movimento e la virtù delle ruote celesti devono procedere dalle intelligenze angeliche, come l'arte del martello deriva dal fabbro;


e il Cielo adornato da tante stelle (l'VIII) prende l'impronta di cui si fa sigillo dalla mente profonda (i Cherubini) che lo fa ruotare.


E come l'anima umana dentro il vostro corpo mette in atto diverse potenze attraverso membra differenti e diversamente formate, così l'intelligenza angelica dispiega la sua bontà moltiplicata per le varie stelle, ruotando pur restando unita.




La virtù così diversificata si lega in modo diverso col prezioso corpo stellare a cui dà vita, nel quale si lega proprio come la vita in voi.


Poiché la virtù compenetrata nell'astro deriva da una natura gioiosa (dell'intelligenza angelica), essa risplende nel corpo stellare come la gioia brilla nella pupilla dell'occhio.

Da questo deriva il fatto che la luminosità degli astri è differente, non dalla diversa densità; essa (la virtù) è il principio formale che produce, in modo conforme alla sua bontà, l'opacità e il chiarore».
