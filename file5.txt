«Osanna, sanctus Deus sabaòth, 
superillustrans claritate tua 
felices ignes horum malacòth!».                                      3

Così, volgendosi a la nota sua, 
fu viso a me cantare essa sustanza, 
sopra la qual doppio lume s’addua:                               6

ed essa e l’altre mossero a sua danza, 
e quasi velocissime faville, 
mi si velar di sùbita distanza.                                           9

Io dubitava e dicea ‘Dille, dille!’ 
fra me, ‘dille’, dicea, ‘a la mia donna 
che mi diseta con le dolci stille’.                                     12

Ma quella reverenza che s’indonna 
di tutto me, pur per Be e per ice, 
mi richinava come l’uom ch’assonna.                           15

Poco sofferse me cotal Beatrice 
e cominciò, raggiandomi d’un riso 
tal, che nel foco faria l’uom felice:                                   18

«Secondo mio infallibile avviso, 
come giusta vendetta giustamente 
punita fosse, t’ha in pensier miso;                                 21

ma io ti solverò tosto la mente; 
e tu ascolta, ché le mie parole 
di gran sentenza ti faran presente.                                 24

Per non soffrire a la virtù che vole 
freno a suo prode, quell’uom che non nacque,
dannando sé, dannò tutta sua prole;                             27

onde l’umana specie inferma giacque 
giù per secoli molti in grande errore, 
fin ch’al Verbo di Dio discender piacque                       30

u’ la natura, che dal suo fattore 
s’era allungata, unì a sé in persona 
con l’atto sol del suo etterno amore.                              33

Or drizza il viso a quel ch’or si ragiona: 
questa natura al suo fattore unita, 
qual fu creata, fu sincera e buona;                                 36

ma per sé stessa pur fu ella sbandita 
di paradiso, però che si torse 
da via di verità e da sua vita.                                            39

La pena dunque che la croce porse 
s’a la natura assunta si misura, 
nulla già mai sì giustamente morse;                             42

e così nulla fu di tanta ingiura, 
guardando a la persona che sofferse, 
in che era contratta tal natura.                                         45

Però d’un atto uscir cose diverse: 
ch’a Dio e a’ Giudei piacque una morte; 
per lei tremò la terra e ‘l ciel s’aperse.                          48

Non ti dee oramai parer più forte, 
quando si dice che giusta vendetta 
poscia vengiata fu da giusta corte.                                 51

Ma io veggi’ or la tua mente ristretta 
di pensiero in pensier dentro ad un nodo, 
del qual con gran disio solver s’aspetta.                      54

Tu dici: "Ben discerno ciò ch’i’ odo; 
ma perché Dio volesse, m’è occulto, 
a nostra redenzion pur questo modo".                          57

Questo decreto, frate, sta sepulto 
a li occhi di ciascuno il cui ingegno 
ne la fiamma d’amor non è adulto.                                60

Veramente, però ch’a questo segno 
molto si mira e poco si discerne, 
dirò perché tal modo fu più degno.                                 63

La divina bontà, che da sé sperne 
ogne livore, ardendo in sé, sfavilla 
sì che dispiega le bellezze etterne.                                66

Ciò che da lei sanza mezzo distilla 
non ha poi fine, perché non si move 
la sua imprenta quand’ella sigilla.                                 69

Ciò che da essa sanza mezzo piove 
libero è tutto, perché non soggiace 
a la virtute de le cose nove.                                              72

Più l’è conforme, e però più le piace; 
ché l’ardor santo ch’ogne cosa raggia, 
ne la più somigliante è più vivace.                                 75

Di tutte queste dote s’avvantaggia 
l’umana creatura; e s’una manca, 
di sua nobilità convien che caggia.                                78

Solo il peccato è quel che la disfranca 
e falla dissìmile al sommo bene, 
per che del lume suo poco s’imbianca;                        81

e in sua dignità mai non rivene, 
se non riempie, dove colpa vòta, 
contra mal dilettar con giuste pene.                               84

Vostra natura, quando peccò tota 
nel seme suo, da queste dignitadi, 
come di paradiso, fu remota;                                           87

né ricovrar potiensi, se tu badi 
ben sottilmente, per alcuna via, 
sanza passar per un di questi guadi:                             90

o che Dio solo per sua cortesia 
dimesso avesse, o che l’uom per sé isso 
avesse sodisfatto a sua follia.                                         93

Ficca mo l’occhio per entro l’abisso 
de l’etterno consiglio, quanto puoi 
al mio parlar distrettamente fisso.                                  96

Non potea l’uomo ne’ termini suoi 
mai sodisfar, per non potere ir giuso 
con umiltate obediendo poi,                                            99

quanto disobediendo intese ir suso; 
e questa è la cagion per che l’uom fue 
da poter sodisfar per sé dischiuso.                              102

Dunque a Dio convenia con le vie sue 
riparar l’omo a sua intera vita, 
dico con l’una, o ver con amendue.                              105

Ma perché l’ovra tanto è più gradita 
da l’operante, quanto più appresenta 
de la bontà del core ond’ell’è uscita,                            108

la divina bontà che ‘l mondo imprenta, 
di proceder per tutte le sue vie, 
a rilevarvi suso, fu contenta.                                            111

Né tra l’ultima notte e ‘l primo die 
sì alto o sì magnifico processo, 
o per l’una o per l’altra, fu o fie:                                      114

ché più largo fu Dio a dar sé stesso 
per far l’uom sufficiente a rilevarsi, 
che s’elli avesse sol da sé dimesso;                           117

e tutti li altri modi erano scarsi 
a la giustizia, se ‘l Figliuol di Dio 
non fosse umiliato ad incarnarsi.                                  120

Or per empierti bene ogni disio, 
ritorno a dichiararti in alcun loco, 
perché tu veggi lì così com’io.                                        123

Tu dici: "Io veggio l’acqua, io veggio il foco, 
l’aere e la terra e tutte lor misture 
venire a corruzione, e durar poco;                                  126

e queste cose pur furon creature; 
per che, se ciò ch’è detto è stato vero,
esser dovrien da corruzion sicure".                               129

Li angeli, frate, e ‘l paese sincero 
nel qual tu se’, dir si posson creati, 
sì come sono, in loro essere intero;                             132

ma li elementi che tu hai nomati 
e quelle cose che di lor si fanno 
da creata virtù sono informati.                                        135

Creata fu la materia ch’elli hanno; 
creata fu la virtù informante 
in queste stelle che ‘ntorno a lor vanno.                      138

L’anima d’ogne bruto e de le piante 
di complession potenziata tira 
lo raggio e ‘l moto de le luci sante;                               141

ma vostra vita sanza mezzo spira 
la somma beninanza, e la innamora 
di sé sì che poi sempre la disira.                                  144

E quinci puoi argomentare ancora 
vostra resurrezion, se tu ripensi 
come l’umana carne fessi allora 

che li primi parenti intrambo fensi».                             148
Parafrasi
«Osanna, o santo Dio degli eserciti, che illumini dall'alto con la tua luce i beati fuochi di questi regni!»


Così, danzando al ritmo del suo canto, mi sembrò che cantasse quell'anima, nella quale risplende una doppia luce:


essa e le altre si mossero al ritmo di quella danza, e come delle scintille rapidissime scomparvero alla mia vista per la distanza.


Io ero in dubbio e fra me dicevo: 'Parla, parla! Parla alla mia donna, che mi disseta con le dolci gocce del suo sapere'.


Ma quella riverenza che si impossessa tutta di me, al solo sentire le sillabe 'Be' e 'ice', mi faceva chinare la testa come colui che è preso dal sonno.

Beatrice tollerò per poco che io fossi in quello stato e iniziò a parlare, illuminandomi con un sorriso tale che renderebbe felice un uomo nelle fiamme:

«In base al mio giudizio infallibile, tu hai dei dubbi su come sia possibile che una giusta vendetta sia stata giustamente punita;


ma io risolverò presto la questione; e tu ascolta, poiché le mie parole ti faranno dono di una grande verità.


Quell'uomo che non nacque (Adamo), per non aver sopportato alla sua volontà un freno a suo vantaggio, condannando se stesso condannò tutta la stirpe umana;

per cui l'umanità giacque per molti secoli sulla Terra in un grave errore, finché al Figlio di Dio piacque di scendere là (nel grembo di Maria) dove unì a sé la natura umana, che si era allontanata dal suo Creatore, in una sola persona, col solo atto dello Spirito Santo.




Ora presta attenzione a quello che sto per dire: questa natura umana, unita al suo Creatore (in Cristo), fu pura e scevra dal peccato come era stata creata (in Adamo);

ma per se stessa essa fu cacciata dall'Eden, poiché si allontanò col peccato originale dalla strada della verità.


Dunque, la pena rappresentata dalla croce fu assolutamente giusta, se si considera la natura umana di per se stessa;


invece, se si guarda alla persona (di Cristo) che la subì e che era unita a tale umana natura, fu assolutamente ingiusta.


Perciò dallo stesso atto sortirono effetti diversi: infatti a Dio e ai Giudei piacque la stessa morte (di Cristo); per essa, la Terra fu scossa da un terremoto e il Cielo si aprì.

Ormai non ti deve più sembrare difficile capire perché si dice che una giusta vendetta, in seguito, fu vendicata da un giusto tribunale.


Ma adesso vedo che la tua mente, di pensiero in pensiero, è stretta da un altro nodo, dal quale ha grande desiderio di essere sciolta.


Tu dici: "Ho capito bene quanto ho udito; ma non capisco perché Dio abbia voluto scegliere questo modo per redimerci".


Questa verità, fratello, è sepolta agli occhi di ciascuno il cui ingegno non sia ancora nutrito dalla fiamma della carità.


Tuttavia, dal momento che riguardo a questo argomento è difficile capire perfettamente, ti spiegherò perché quel modo fu il più giusto.


La bontà divina, che disprezza ogni odio, ardendo in se stessa splende in modo tale che emana le bellezze eterne.


Ciò che è creato da essa direttamente non ha fine (è eterno), perché la sua impronta, dopo che il sigillo è stato impresso, non può mutare.

Ciò che deriva da essa direttamente è del tutto libero, perché non è sottomesso alla virtù delle influenze celesti.


Più una creatura è conforme alla bontà divina, più piace ad essa; infatti l'ardore santo che illumina ogni cosa è più vivo nelle creature che più gli somigliano.

La creatura umana possiede tutte queste doti; e se una sola vien meno, è inevitabile che perda la sua nobiltà.


Il peccato è l'unica cosa che la rende schiava e la fa difforme dal sommo bene (Dio), poiché risplende poco della sua luce;


e non può riacquistare la sua dignità, se non ricolma il vuoto lasciato dalla colpa con una giusta pena contraria ai suoi malvagi desideri.

La vostra natura, quando peccò totalmente in Adamo, fu allontanata da questa dignità come dall'Eden;


né tale dignità si poteva recuperare, se ragioni in modo sottile, in nessun modo, senza passare per una di queste strade:


Dio, in virtù della Sua generosità, poteva perdonare, oppure l'uomo poteva per se stesso espiare la sua colpa.


Figgi lo sguardo nell'abisso della giustizia divina, per quanto tu possa tenerlo stretto alle mie parole.


L'uomo per sua natura non avrebbe mai potuto espiare da solo, poiché non poteva umiliarsi e obbedire tanto quanto insuperbì al momento del peccato; e questa è la ragione per cui all'uomo fu preclusa la via di riparare di sua iniziativa.




Dunque era necessario che Dio aiutasse l'uomo a rimediare nella sua intera vita, in un modo (perdonando) o nell'altro (punendo), o in entrambi.

Ma poiché l'opera è tanto più gradita a chi agisce quanto più manifesta la bontà del cuore da cui è scaturita, la bontà divina che suggella a sua immagine il mondo volle usare tutte e due le strade (punizione e perdono) per riscattarvi.




E in tutta la storia umana non si è mai visto né si vedrà un atto altrettanto magnifico, per l'uno o per l'altro modo: infatti Dio fu più generoso a sacrificare se stesso per riscattarvi, di quanto non sarebbe stato se avesse semplicemente perdonato;




e tutte le altre strade erano insufficienti alla giustizia divina, se il Figlio di Dio non si fosse umiliato incarnandosi.


Ora, per soddisfare pienamente ogni tuo desiderio, voglio precisare bene un punto affinché tu veda chiaramente tanto quanto me.


Tu dici: "Io vedo che l'acqua, il fuoco, l'aria, la terra e tutti i loro composti sono corruttibili e non sono eterni;


e queste cose sono comunque delle creature; per cui, se ciò che mi è stato detto è vero, dovrebbero essere sicure dalla corruzione (essere incorruttibili)".

Fratello, gli angeli e il Cielo in cui ti trovi sono stati creati nella pienezza del loro essere;


invece gli elementi che hai nominato e quegli oggetti che ne sono composti, hanno ricevuto la forma dall'influenza dei Cieli.


La materia di cui essi sono fatti fu creata direttamente; fu creata la virtù informativa in questi astri che ruotano intorno ad essi.


Il raggio e il movimento degli astri trae fuori l'anima vegetativa e sensitiva dalla materia atta a ricevere la forma;


invece la vostra anima intellettiva è creata direttamente dalla bontà divina, che la fa innamorare di sé, tanto che poi desidera sempre ricongiungersi ad essa.

Da ciò puoi comprendere anche la vostra resurrezione della carne, se pensi che il corpo umano fu creato direttamente da Dio insieme ai primi progenitori (Adamo ed Eva)».

